二茶之具
籯加反追，一曰籃，一曰籠，一曰筥，以竹織之，受五升，或一斗、二斗、三斗者，茶人負以採茶也。
籯，漢書音盈，所謂「黄金滿籯，不如一經」。顔師古云：「籯，竹器也，受四升耳。」
竈，無用突者。釜，用脣口者。
甑，或木或瓦，匪腰而泥，籃以箄之，篾以系之。始其蒸也，入乎箄；既其熟也，出乎箄。釜涸，注於甑中，甑不帶而泥之。又以榖木枝三亞者制之，散所蒸牙笋并葉，畏流其膏。杵臼，一曰碓，惟恒用者佳。
規，一曰模，一曰棬。以鐵制之，或圓，或方，或花。