九茶之略
「其造具，若方春禁火之時，於野寺山園叢手而掇，乃蒸、乃舂、乃煬，以火乾之，則又棨、撲、焙、貫、棚、穿、育等七事皆廢。其煮器，若松間石上可坐，則具列廢；用槁薪、鼎、櫪之屬，則風、燼、灰承、炭檛、火筴、交床等廢；若瞰泉臨澗，則水方滌、方漉水囊廢；若五人已下茶，可末而精者，則羅廢；若援藟躋嵓，引絙入洞，於山口炙而末之，或紙包合貯，則碾、拂、末等廢。既瓢盌、筴札、熟盂、醝簋，悉以一筥盛之，則都籃廢。但城邑之中，王公之門，二十四器闕一則茶廢矣。