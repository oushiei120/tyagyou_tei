一茶之源
茶者，南方之嘉木也。一尺、二尺，迺至數十尺。其巴山峽川，有兩人合抱者，伐而掇之。其樹如𤓰蘆，葉如梔子，花如白薔薇，實如栟櫚，蒂如丁香，根如胡桃。其字或從草，或從木，或草木并其名一曰茶，二曰檟，三曰蔎，四曰茗，五曰荈。其地上者生爛石，中者生櫟壤，下者生黄土。凡藝而不實，植而罕茂。法如種𤓰，三歲可採。野者上，園者次。陽崖陰林，紫者上，緑者次，笋者上，牙者次。葉卷上，葉舒次。陰山坡谷者，不堪採掇，性凝滯，結瘕疾。茶之爲用，味至寒，爲飲最宜。精行儉德之人，若熱渴、凝悶、腦疼、目澀、四支煩、百節不舒，聊四五啜，與醍醐、甘露抗衡也。採不時，造不精，雜以卉莽，飲之成疾，茶爲累也。亦猶人參，上者生上黨，中者生百濟、新羅，下者生高麗。有生澤州、易州、幽州、檀州者，爲藥無效。况非此者，設服薺苨，使六疾不瘳。知人參爲累，則茶累盡矣。