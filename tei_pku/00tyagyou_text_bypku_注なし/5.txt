五茶之煮
凡炙茶，慎勿於風燼間炙，熛焰如鑽，使炎涼不均，持以逼火，屢其翻正，候炮出培塿狀蝦蟆背，然後去火五寸，卷而舒，則本其始。又炙之，若火乾者，以氣熟止；日乾者，以柔止。其始。若茶之至嫩者，蒸罷熱搗，葉爛而牙笋存焉。假以力者，持千鈞杵，亦不之爛，如漆科珠，壯士接之，不能駐其指。及就，則似無禳骨也。炙之，則其節若倪倪，如嬰兒之臂耳。既而承熱，用紙囊貯之，精華之氣無所散越，候寒末之。其火用炭，次用勁薪，其炭曽經燔炙，爲膻膩所及，及膏木、敗器不用之。古人有勞薪之味，信哉！其水用山水上，江水中，井水下。其山水揀乳泉、石池慢流者上。其瀑涌湍漱，勿食之，久食令人有頸疾。又多别流於山谷者，澄浸不洩。自火天至霜郊以前，或潛龍蓄毒於其間，飲者可決之以流其惡，使新泉涓涓然酌之。其江水取去人遠者，井水取汲多者。其沸如魚目微有聲爲一沸；緣邊如涌泉連珠爲二沸，騰波鼓浪爲三沸。已上水老不可食也。初沸則水合量調之以鹽味，謂棄其啜餘，無迺●●而鍾其一味乎？第二沸，出水一瓢，以竹筴環激湯心，則量未當中心而下，有頃，勢若奔濤濺沫，以所出水止之，而育其華也。凡酌，置諸盌，令沫餑均。沫餑，湯之華也。華之薄者曰沫，厚者曰餑，細輕者曰花，如棗花漂漂然於環池之上，又如迴潭曲渚青萍之始生，又如晴天爽朗有浮雲鱗然。其沫者，若緑錢浮於水渭，又如菊英墮於樽俎之中。餑者以滓煮之，及沸，則重華累沫，皤皤然若積雪耳。荈賦所謂「焕如積雪，曄若春」●有之。第一，煮水沸而棄，其沫之上有水膜如黑雲，毋飲之，則其味不正。其第一者爲雋永，或留熟以貯之，以備育華救沸之用。諸第一與第二、第三盌次之，第四、第五盌外，非渴甚莫之飲。凡煮水一升，酌分五盌，乘熱連飲之，以重濁凝其下，精英浮其上，如冷則精英隨氣而竭，飲啜不消亦然矣。茶性儉，不宜廣，則其味黯澹，且如一滿盌，啜半而味寡，况其廣乎？其色緗也，其馨●也其味甘，檟也；不甘而苦，荈也；啜苦咽甘，茶也。