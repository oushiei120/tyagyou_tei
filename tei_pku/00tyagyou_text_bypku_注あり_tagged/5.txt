五茶之煮
凡炙茶，慎勿於風燼間炙，熛焰如鑽，使炎涼不均，持以逼火，屢其翻正，候炮<note>普教反。</note>出培塿狀蝦蟆背，然後去火五寸，卷而舒，則本其始。又炙之，若火乾者，以氣熟止；日乾者，以柔止。其始。若茶之至嫩者，蒸罷熱搗，葉爛而牙笋存焉。假以力者，持千鈞杵，亦不之爛，如漆科珠，壯士接之，不能駐其指。及就，則似無禳骨也。炙之，則其節若倪倪，如嬰兒之臂耳。既而承熱，用紙囊貯之，精華之氣無所散越，候寒末之。<note>末之上者，其屑如細米；末之下者，其屑如菱角。</note>其火用炭，次用勁薪，<note>謂桑、槐、桐櫪之類也。</note>其炭曽經燔炙，爲膻膩所及，及膏木、敗器不用之<note>。膏木爲柏、桂、檜也。敗器謂朽廢等也</note>。古人有勞薪之味，信哉！其水用山水上，江水中，井水下<note>。荈賦所謂「水則岷方之注，揖彼清流」</note>。其山水揀乳泉、石池慢流者上。其瀑涌湍漱，勿食之，久食令人有頸疾。又多别流於山谷者，澄浸不洩。自火天至霜郊以前，或潛龍蓄毒於其間，飲者可決之以流其惡，使新泉涓涓然酌之。其江水取去人遠者，井水取汲多者。其沸如魚目微有聲爲一沸；緣邊如涌泉連珠爲二沸，騰波鼓浪爲三沸。已上水老不可食也。初沸則水合量調之以鹽味，謂棄其啜餘，<note>啜</note>，<note>嘗</note>也。