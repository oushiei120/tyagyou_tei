三茶之造
凡採茶在二月、三月、四月之間。茶之笋者，生爛石沃土，長四五寸，若薇蕨始抽，凌露採焉。茶之牙者，發於藂薄之上，有三枝、四枝、五枝者，選其中枝穎㧞者採焉。其日有雨，不採晴；有雲，不採晴。採之，蒸之，擣之，拍之，焙之，穿之，封之，茶之乾矣。茶有千萬狀，鹵莽而言，如胡人靴者蹙縮然，犎牛臆者廉襜然；浮雲出山者輪囷然；輕飆拂水者涵澹然，有如陶家之子羅膏土，以水澄泚之，又如新治地者，遇暴雨流潦之所經。此皆茶之精腴。有如竹籜者，枝幹堅實，艱於蒸搗，故其形籭簁然。有如霜荷者，莖葉凋沮，易其狀貌，故厥狀委萃然。此皆茶之瘠老者也。自採至於封七經目，自胡靴至於霜荷八等。或以光、黑、平、正言嘉者，斯鑒之下也；以皺、黄、坳、垤言佳者，鑒之次也；若皆言嘉及皆言「不嘉」者，鑒之上也。何者？出膏者光，含膏者皺，宿製者則黑，日成者則黄，蒸壓則平正，縱之則坳垤。此茶與草木葉一也。茶之臧否，存於口訣。茶經卷上。